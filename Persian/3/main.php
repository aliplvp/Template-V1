<!-- Main -->
<div class="wrapper style2">

    <article id="main" class="container special">
        <a href="#" class="image featured"><img src="images/714728_528.jpg" /></a>
        <header>
            <h2><a href="#"><?php echo Title; ?></a></h2>
            <span class="byline"><?php echo SubTitle; ?></span>
        </header>
        <p id="content_matn">
            مصاحبه گر :
            بسیار عالی. واقعاً ماجرای جالبی است و فکر می کنم کمتر کسی هم مطلع باشد و دقت کرده باشد به این داستانی که پشت این عکس هست. اتفاقا یکی از سوالات ذهن بنده را هم پاسخ دادید و این فرم و معماریای که این بنا دارد و نوع مناره هایی که آن بالا کار شده، واقعاً برایم سؤال بود که از کجا الهام گرفته شده؟ که اشاره کردید.
            اینکه بقیع برای همه مسلمانان نه فقط شیعیان بسیار مهم هست، می شود گفت که شاید از بدیهیات باشد البته از جهت دیگر می بینیم که تخریب بقیع هم توسط عامل خارجی که انجام نشده و از درون همین امت صورت گرفته، اما می خواستم ببینم شما اهمیت بقیع را در چه چیزی می دانید و در چه زوایا و ابعادی این اهمیت جلوه گر است؟ و متمایزات یا تفاوتهای این قبرستان تاریخی یا به طور خاص حالا حرم اهلبیت علیهم السلام با سایر آثار مشابه در چیست؟
            آقای موجانی:
            اجازه بدید که من اینجا یه نامی را شریک کنم در این تلقی و برداشتی که بهش رسیدم. این نام را در مقدمه کتاب خودم تقاریر النجد هم ذکر کردم. من در فاصله سال هزار و 1381 تا 1385 قبل از اینکه این پروژه را شروع بکنم، در فرانسه در مأموریتی بودم و آن موقع در فرانسه یکی از مسائلی که ما با آن
            روبرو بودیم، تعرض به گورستانها و مزارات یهودیان فرانسه بود که جریانهای افراطی تندروی راسیست فرانسه، صلیب شکسته را بر در و دیوار این قبور و اماکن می کشیدند و نکته ای که خیلی جالب بود، در یکی از موارد که این تعرض صورت گرفته بود، آقای شیراک رئیس جمهور فرانسه رفت و از آن قبرستان بازدید کرد و آنجا سخنرانی کرد و گفت که این تعرض است و ما بایستی به آرامش نیاکانمان و افرادی که در گذشتند، احترام بگذاریم! فارغ از اینکه چه مذهب و آئین و باوری دارند. برای ماها که در نمایندگی کار می کردیم، نکته جالبی بود. این که رئیس جمهور فرانسه را وادار می کند که وارد صحنه عمل بشه. خوشبختانه همان سال به حج مشرف شدم؛ در کاروان ما که ایرانیان خارج از کشور بود، آقای سید احمد سلامتیان هم حضور داشتند و در کنار همدیگر (چون ما در فرانسه ایشان را در رسانه ها می دیدیم، صحبت و تحلیل می کردند) طواف می کردیم، گفتگو می کردیم، شب دور یک میز شام می خوردیم و اینها، بحث های زیادی را کردیم. از جمله من این سوال را از جناب آقای سلامتیان پرسیدم که به دلیل اقامت طولانی ای که در فرانسه دارد که چرا دولت فرانسه اینقدر نسبت به تعرض به قبور حساسیت نشان می دهد. ایشان توصیفی رو برای من کردند و بعد به مثال بقیع رسیدند. ایشان در رابطه با بقیع فرمودند که بقیع حافظه جهانی دنیای اسلام است - آن موقع هم گروه های زرقاوی در عراق تازه رشد کرده بودند و جریان القاعده در عراق
            شروع شده بود - ایشان به من گفتند: وقتی که شما این حافظه رو بگیرید، این عاطفه ارتباط انسانی با گذشته خودش رو بگیرید، می تواند خشونت جایگزینش شود. من بعد از این مطالعات شخصی که کردم و با وقایعی هم که روبرو شدم، می توانم عرض کنم که نکته و فرمایش ایشان مبنای خیلی درستی داشت و اینکه چرا بقیع متمایز از سایر اماکن و بقاع اسلامی است. به نظر من به جهت چند تا ویژگی است. اول از همه بقیع نقطه اشتراک تمام مذاهب و تمام عقاید اسلامی است؛ چون یک مزار متعلق به یک فرقه یا یک مذهب یا یک ملت خاص نیست . آنجا تنها نقطه ای بعد از مکه است که حجاج جمع می شوند و فارغ از تفاوت هایی که به جهت نژاد، زبان، پوشش، رنگ ، قومیت و ملیت دارند، به دور یک نقطه می گردند و اعمالشان را در یک
            دیسیپلین تعریف شده ای انجام می دهند، وقتی به بقیع می رسند، هرکسی گمشده خودش را دنبال می کند. همان میزانی که ما شیعیان به دنبال بیت الاحزان می رویم و به دنبال زیارت تربت ائمه خودمان می رویم، اهل سنت هم آنجا به دنبال گمشده های خودشان می روند، سوفیان هم به دنبال گمشده های خودشان می روند. شاخه ها و لایه های مختلف فکری، قومی، زبانی، ملیت ها و نژادها هرکسی آنجا گمشده ای دارد. بنابراین اگر در مکه ما داریم اعمالی را اجرا می کنیم، در آنجا اوج عاطفه ما هست که بروز پیدا می کند و این عاطفه کاملاً جمعی است و این عاطفه به ما این اجازه را می دهد که حافظه ای را بسازیم؛ حافظه ای که وحدت اسلامی و تمامیت دنیای اسلام است و وقتی شما این حافظه را بگیرید و امکان ابراز احساسات و عواطف را هم سلب کنید، یقیناً نقطه اتصال عاطفی و درک فردی و انسانی مسلمانان را از همدیگر می گیرید. شاید ما مثلاً جاهای دیگری را داشته باشیم؛ شهدای احد و بدر. اینها یک رویداد خاص را نمایندگی می کند، ولی بقیع اصلا اینگونه نیست. بقیع در طول هزار و چهارصد سال که از اسلام گذشته، هر روز پذیرای یکی از سرمایه ها، یکی از شخصیتهای مسلمانی بوده و در آنجا آرمیده اند و هر کدامشان یک نشانه آنجا گذاشته اند و آنجا نقطه ای است که فارغ از هرگونه گرایشی و قرائتی ما می بینیم که افراد در کنار همدیگر می توانند جمع شوند و چون احساس عاطفیشان را بروز می دهند، کمک می کند به اینکه درک عمیق تری را نسبت به هم پیدا کنند و این درک، درک شهودی است. ناشی از این نیست که ما یک وبینار یا سمیناری بگذاریم، کتابی چاپ کنیم تا بخواهیم اثبات کنیم. همانطور که من گریان می شوم، یک صوفی شاذلی هم آنجا گریان می شود، یک فقیه حنفی گریان می شود، با فاصله چند ده متر از همدیگر. همانگونه که من متأثر می شوم، آن هم ذکر می گوید. بنابراین ما در یک نقطه ای مجتمع می شویم و از این جهت من فکر می کنم که بقیع ارزش کاملاً استراتژیکی داره برای ایجاد یک حس جمعی در احساسات و عواطف جامعه اسلامی که خیلی ناخواسته آن همدلی را که به تعبیری از همزبانی بهتر است را به وجود می آورد.
            مصاحبه کننده:
            درست است. همینطور است و توضیحاتی که ارائه کردید حتی از جهتی بیشتر موجب تعجب می شود که چطور وقتی که همه مذاهب و جریانهای اسلامی به بقیع چنین علقه و احساساتی دارند و این در طول تاریخ هم بوده و نشانه و شاهدش انواع و اقسام مزاراتی است که در دوره های مختلف تاریخی توسط دولتهای مختلف یا اشخاص مختلف انجا ساخته شده، آن وقت وجه تعجب در این است که چطور وهابیت به این جمع بندی رسیده که اینجا را به کلی ویران کند یا اساساً چطور جرأت کرده خودش را در برابر همه مذاهب و جریان های اسلامی اعم از جریان های کلامی، جریان های فقهی، جریان های عرفانی که همه اینها بقیع برایشان موضوعیت دارد قرار بده و حتی خود حرم اهلبیت. اهلبیت یکی از محورهای وحدت جهان اسلام است. یعنی تأکیدی که قرآن و روایات بر حب اهلبیت دارند یعنی خود حرم اهلبیت به تنهایی هم باز برای همه جریان های اسلامی به نظر می رسید که موضوعیت دارد. با این تفاسیر چرا وهابیت به چنین کاری دست زد؟ و چرا چنین هزینه گزافی را تقبل کرد؟
            آقای موجانی:
            به همان دلیلی که داعش تصمیم گرفت آثار اسلامی، آثار تاریخی را در قلمروی دولت اسلامی عراق و شام از بین ببرد. به همان دلیلی که هر دولتی که حاکم می شود، سعی می کند گذشته خودش را پاک کند و هر سلسله ای که می آید، سعی می کند که آثار و مآثر مربوط که قبل را تغییر بدهد. این یه امر خیلی طبیعی است. وهابیت یک قرائت از اسلام است. همانطوری که خلافت یک تصویر نوستالژیک از یک دوره اسلامی است. مذهب خاصی را نمایندگی نمی کند. وهابیت اسلام را هم نمایندگی نمی کند. برداشت خودش از اسلام است. اگر شما به تاریخ عنایت بفرمایید، می بینید در دوران سلوکی ها درهمین ایران آثار بسیار زیادی وجود داشته ولی وقتی ساسانیان آمدند همه آن را از بین بردند، چرا چون میخ واستند بگویند تاریخ از ما شروع می شود، همانطور که
            داعش می خواهد بگوید که تاریخ از ما شروع می شود و همانطوری که وهابی ها می خواهند بگویند، یعنی بازگشت به سلف فقط یک رجعت به گذشته تاریخی نیست، بلکه بایستی در این بازگشت این فاصله را هم از بین برد و برای از بین بردن این فاصله یعنی هیچ تاریخی، هیچ حادثه ای، هیچ تراثی و هیچ میراثی در این فاصله وجود ندارد. پس باید اینها را از نگاهی که برای دولت سازی و دولت داری دارند، فرو ریخت و این امری که در بین هر جریان و جنبشی که یا هر سیاستی که نگاه ایدئولوژیک داشته باشد، بروز پیدا می کند.
            امروز باید بین دولت عربستان با دویست سال پیش که تخریب اول صورت گرفت یک تفاوتی بگذاریم. امروز دولت عربستان می گوید که من می خوام توسعه دهم. زیرساخت ها را گسترش دهم. همانطوری که ما هم مثلاً در خیلی از جاها داریم توسعه می دهیم و بافت قدیمی دستخوش تغییر می شود اما آن چیزی که آن روز اتفاق افتاد؛ از بین بردن، برداشتن و پاک کردن بود. وقتی شما این را بردارید و پاک کنید، می توانید قرائت خودتان را حاکم کنید و قرائت خودتان را قالب کنید. ولی وقتی یک نماد بزرگ و یک میراث پایداری در مقابل شما هست، یقینا این امکان برای شما فراهم نمی شود. چرا داعش کتابخانه ها را از بین می برد؛ به دلیل اینکه نمی خواست این گذشته وجود داشته باشد. در یک نقطه ای خلافت را پایان یافته می دید و در یک نقطه ای در موصل ابوبکر بغدادی می گفت من محی الدین و احیاکننده این خلافت هستم. پس آن چیزی که در این میانه است، بایستی از بین برود تا مشروع بماند. از این جهت من می خواهم عرض کنم که آن انگیزه نخستین با این نگاه بود. امروز دولت دیگری آمده و دلایل خاص خودش رو پیدا کرده.
            می گوید که می خواهم توسعه دهم و آباد کنم. در پشتش همان فکر، قالب و اندیشه است، ولی در اجرا فرمت کاملاً تازه ای را دارد. ما متأسفانه وقتی
            که هویت پیشین خودمان و گذشته خودمان از دست بدهیم، باورهایمان را از دست می دهیم و وقتی باورهایمان را از دست بدهیم، خرافات را می پذیریم، احکام تازه را می پذیریم. ما وقتی نشانه ای داشته باشیم که آن نشانه ها رو بتوانیم دنبال کنیم، ما به مقصد یا مبدائی که وجود دارد، می رسیم. ولی وقتی این نشانه ها را شما بردارید، در وادی حیرانی، سرگردانیم و این تنها چیزی هست که یک سیاست است که یک قرائتی را از اسلام می دهد، چه در فرمت داعش، چه در فرمت القاعده، چه در فرمت سلفی های وهابی نجدی خودش را نشان می دهد. به همین خاطراز نظر من معنا دارد.
            مصاحبه کننده:
            توضیح خیلی خوبی دادید در مورد انگیزه اینها و سابقه چنین اقداماتی که به ساسانیان اشاره کردید. در طول تاریخ اسلام در ایران هم از این تخریب ها بوده و کاملاً به نظرم قانع کننده است. اما آیا پیاده کردن این یک پشتوانه ای مثلا این آیا هم داعش یا کسی مثل عبدالعزیز بن سعود و اینها آیا پشتوانه ای بیرون جهان اسلام نداشتند که متکی به آن بتوانند یک همچین کاری که واقعاً کار عظیمی است، نماد به این عظمت حرم اهلبیت، حرم همسران پیامبر، فرزند پیامبر، صحابه، مالک بن انس و بقیه رجالی که آنجا دفن هستند آنها را در دو مقطع ویران کنند. نظرتان دراینباره چیست؟
            آقای موجانی:
            خیلی ساده است اگر ما بخواهیم برای همه مسائل و مشکلاتی که خودمان را به آن مبتلا کردیم، یک دلیل بیرونی پیدا کنیم. این به ما متأسفانه یک هدایتی رو می دهد که ما مسئولیت گریز باشیم. از پذیرش مسئولیت تاریخی اقداماتی که انجام دادیم. مثلا برویم در دویست سال پیش بگردیم و بگوییم مثلاً فلان افسر انگلیسی آمد و رفت در درعیه این کار کرد و این دستور داد و این اتفاق افتاد یا مثلاً داستان روایتی که بیان می شود برای شیخ محمد بن عبدالوهاب که یک روایت برساخته ای هست و می گوید این آمد، این کار را کرد نه! اینها را کنار بگذاریم. یک واقعیتی را امروز شما در رابطه با مردم آلمان در نظر بگیرید، یک فاجعه ای در جنگ جهانی دوم اتفاق افتاد (که معاصر ما است)در جنگ جهانی دوم ارتش نازی و دولت آلمان یک اقدامی را در کشتار انسان های بی گناه در سرتاسر جغرافیایی که آلمانی ها تصرف کرده بودند، انجام داد. هیچ فرقی هم برایشان نداشت، چه ملتی را می کشند، چه مذهبی را می کشند، توسعه عرضی بود، سیاست برتری نژادی بود و در آنجا انسان های بی شماری با ملیت ها و با عقاید و باورهای مختلفی به ناحق کشته شدند. اتفاقی که افتاد این بود که دولت آلمان در طی این هفتاد سال، مسئولیت این کشتار را پذیرفته است آن و چیزی که اتفاق افتاد این بود که دولت آلمان به دلیل سیاست برتری نژادی اقدام به کشتار ناحق همه انسانها کرد فارغ از اینکه چه مذهبی، چه قومیتی، چه زبانی، چه فرهنگی و در چه جغرافیایی ساکن هستند. هر کجا که توسعه داد و تصرف کرد، این کشتار به اشکال مختلف اتفاق افتاد. هفتاد سال هست که ملت آلمان و دولت آلمان مسئولیت این کشتار را پذیرفته و یک سره می گوید که ما بودیم که کردیم و ما بایستی تاوان این را بدهیم و عذرخواهی می کند. برای چی؟ برای اینکه مانع شود که اتفاق بعدی بیفتد. چون جنگ جهانی دوم به این دلیل بود که مسئولیت جنگ جهانی اول را آلمان نپذیرفت و یک اشتباه بزرگتری را انجام داد. اگر ما تخریب بقیع در دویست سال پیش را می توانستیم متوجه مخربین آنجا بکنیم، یقیناً اقدامات بعدی صورت نمی گرفت. اما وقتی که ما مسئولیت گریزی می کنیم و همه چیز را شاید با یک نگاه بیرونی بخواهیم به آن نگاه کنیم، می گوییم اینها نمایندگان جریان بیرونی هستند! نه اتفاقاً. این اتفاق از درون همین بستر افتاده، به قول شما در درون خود این جامعه اسلامی یک جریانی بروز کرده که در امروز سر می برد، در کابل آدم می کشد، در سامرا تخریب می کند،
            تفجیر می کند. ریشه این از خود ما هست. ما باید مسئولیت آنچیزی که اتفاق میافتد را بپذیریم و این مسئولیت را احراز کنیم تا بتوانیم مانع از این شویم که تکرار کنیم. اما اگه بیاییم و برای هرچیزی دلیل خارجی بزاریم و بگوییم این دلیل خارجی ایت، من نمی گویم دلیل خارجی نیست، حتما عوارض یا سیاست های بیرونی هم سوار و بار هر تحولی می شود ولی ذات آن تحول، موتور تحول و مبدأ آن تحول متأثر از قرائت ناصحیحی است که ما در کلیت دنیای اسلام داریم. سلفیها یا وهابیها اگر یک قرائت ناصحیحی را ارائه دهد، داعش اگر قرائت ناصحیحی ارائه دهد، القاعده ارائه بدهد، فردا عوارضش متوجه همه ما است. حالا برویم بگردیم و برایش ریشه بیرونی پیدا کنیم و بگوییم ما نبودیم و اینها مسلمان نیستند و غیره هستند. اینها با الله اکبر سر می برند.
            مصاحبه کننده :
            درست است. در همین راستا یک سوال برای من ایجاد شد که چرا تخریب در دو مقطع انجام شده؟ یعنی چرا به یکباره انجام نشده؟ آیا در مقطع اول ظرفیت حدم کامل و از بین بردن کامل وجود نداشته؟ کلا درمورد این دو مقطع اگر توضیح بفرمایید، ممنون می شوم.
            آقای موجانی:
            تقریباً به لحاظ مقارنه تاریخی تخریب اول با دوران فتحعلیشاه قاجاری مقارن بود و تخریب دوم بقیع با آغاز روی کار آمدن رضاشاه پهلوی همزمان بود. این را عرض می کنم، افرادی که در کشور ما هستند و با تقویم خودمان مسائل دنبال می کنند، بدانند که به لحاظ تاریخی چه چیزی است.
            آن چیزی که اسناد می گوید در حمله اول که برای دویست سال پیش است، توان تخریب فیزیکی کامل همه بناهایی که ساخته شده بوده، وجود نداشته. ثانیاً احساسات عمومی هم نپذیرفته بوده؛ یعنی مقاومت هایی صورت می گرفته. ما فراموش نکنیم که در رویداد اول مسلمانان و خانواده شریف مکه که از سادات هاشمی هستند از قوه و ارتش و بنیهای برخوردار بوده اند که تحت حمایت دولت عثمانی بود و دولت عثمانی با این شورشیان نجدی که به مدینه حمله کرده بودند، در تعارض بود و از مدینه دفاع می کرد. بنابراین اجازه تخریب بیش از تصور یا انتظاری که آنها داشتند را نداد و مانع از تخریب شد و بعد هم با آمدن نیروهای سپاه ایرانی بعد ابراهیم پاشا پسرخدیب، محمد علی پاشا از مصر این جریان و این موج اول وهابیت در دوران سعود بن عبدالعزیز و اینها از بین رفت. در دوره دوم که تخریب خیلی وسیع بود و گستره فراوانی را گرفت به خاطره این بود که اقتضای شرایط جنگ جهانی اول بود. آن نیروی حاکم و آن قدرتی که مسئولیت دفاع از این سرزمین را داشت؛ یعنی والیان ترکی بابا عالی به دلیل اینکه دولت عثمانی در جنگ اول شکست خورده بود، داشتند به سمت سرزمین آناتولی برمی گشتند و بدون دفاع بود و اینها هر کاری توانستند، انجام دادند و تخریب را به صورت کامل انجام دادند.
            قدرت شرفای مکه هم تضعیف شده بود؛ چون قدرت شرفای مکه متکی به قدرت باب عالی بود و از آنها پول، سپاه و نیرو می گرفتند. بنابراین آنها هم بودند و در اقتضاء شرایط جنگ جهانی اول که مقارن تخریب دوم و فضای تخریب دوم آن دوران هست ما اصولاً شاهد این هستیم که کسی توجهی به مسئله نمی توانست داشته باشد و نیرویی نبود که وارد شود. درحالیکه در تخریب دورهی اول که عصر فتحعلی شاه است، نیروی ایرانی اعزام شد و وارد درعیه شد. یعنی نیروی سپاه ایرانی دولت قاجار تا مرکز نجد برای سرکوب وهابیان که داشتند تعرض می کردند، رفت. اسناد و مدارک این وجود دارد. من باید یک نکته ای هم در رابطه با این دو دوره تاریخی بگویم ، دو تا قضاوت در بین اهل تحقیق ما وجود دارید. بسیاری معتقد هستند که وقتی در دوران اول اقدامی صورت پذیرفت، این یعنی دورهی قاجاری ها رفتند و مبارزه کردن با وهابیها و ارتش فرستادند. در دوران پهلوی و آغاز سلطنت رضاشاه چرا اقدام به اینگونه صورت نگرفت و حتی از سیاستی که بعداً اشاره کنیم (کمیسیون حرمین شریفین مدرس) حمایت و استقبالی توسط دولت سردار سپه صورت نگرفت. به این را باید خیلی عنایت و دقت کنیم. آن چیزی که رفتار ما را در دوران فتحعلی شاه شکل داد؛ یعنی برای تخریب اول و در دوران رضاشاه برای تخریب دوم، تاثیر فضای جهانی و منطقه ای بود. ما در تخریب اول در زمانی تصمیم گرفتیم که به دفاع از مدینه برخیزیم که در بخشی از جنگهای ایران و روس شکست خورده بودیم. مشروعیت دولت قاجاری زیر سوال رفته بود. شما فراموش نفرمایید که در جنگهای ایران و روس فتاوی علمای نجف بود که
            ملت را به هیجان آورد و آغاز شد بخشی از اینها که این سرزمین دارد در اختیار کفار روس قرار میگیرد. در مقابل آن شکستی که خورده شد و آن ظرفیتی که تهی شد از فتاوی مذهبی در از دست رفتن مناطق قفقاز، اقدام فتحعلی شاه یک بخشی از آن ویژگی هست. پس ناچار بود که اینجا یک عملی را داشته باشد که بتواند خودش را یک حامی نشان دهد یعنی دولت وقت ایران. در دوران پهلوی، رضاشاه، شرایط کاملاً فرق داشت. رضاشاه درزمانی به قدرت ر سیده بود که عوارض جنگ جهانی اول تمام این منطقه پیرامونی ما را ناآرام کرده بود و منطقه پیرامونی ما در فرآیند یک دنیای استعماری شکل گرفته بود. نیروی انگلیسی در عراق بود، نیروی فرانسوی در شامات بود؛ به همین ترتیب در نجد و سرزمینهای شرقی تقسیم شده بود. آن موقع دولت وقت ایران یک سیاست دیگری داشت و رفتار دیگری را نشان داد. آن موقع سیاست دولت ایران این بود که خودش را جدا کند از این منطقها ی که کلا با قوای اشغالی نیروهای استعماری پر شده بود، برای حفظ استقلال ایران. پس تصمیمی که در آن دوران گرفته شد که ما وارد این روند نشویم و اقدامی نکنیم، حتی در رابطه با آن کمیسیون حرمین شریفن که یک عمل سیاسی بود و کم توجهی و بی دقتی صورت گرفت، بخشی از آن ناشی از این بود که می خواستیم ما خودمان را جدا کنیم. رضاشاه می خواست ایران نوینی را بسازد چون فکر می کرد که اگر این کار نکند و ایران جدا نکند و مرزها را تثبیت نکند. این بیست مرز بودن و این پیوسته بودن ایران با محیط پیرامونی خودش این امکان را فراهم می کند که عوارض و اطلاعاتی که در اطراف ما است هم به داخل کشور هم سرایت کند او با این تلقی این کار را کرد و آن یکی هم با تلقی دیگر سیاسی این کار را کرد. الزاماً هیچ کدام اینها نگاه اعتقادی و وقتی حاکمیت سیاسی بودند، نگاه اعتقادی به مسئله نمی کردند، بلکه مسئله آنها اول ژئوپولیتیک ایران بود و بر اساس مشروعیت سیاست حاکم خودشان. حالا اگر هیجان مذهبی به وجود بیاورد اتفاقی به وجود می آمد و سعی می کردند آن را مدیریت کنند و سوارش بشوند.
            مصاحبه کننده :
            به نظرم همین دوران آغازین خیلی در این رویه تاثیر داشته است. فکر می کنم که کتابی از خود شما درباره حمله وهابیان به کربلا در سال 1۲۵۸را خواندم. در آن شرایط ناصرالدین شاه قاجاری با اینکه حاکمیت عتبات عالیات در خدمت عثمانی بوده، ولی بازسازیهای وسیعی را در کربلا و نجف انجام می دهد و حرم را به حالت شکوهمند قبل از حمله وهابیان و بلکه بهتر از آن برمی گرداند. به نظر میرسد که این شرایط آغازین خیلی در این قضیه تاثیر داشته است. این را هم اشاره بفرمایید. ولی غیر از دولت پهلوی، شما در فرمایشاتتان چند بار به کمیسیون حرمین شریفین اشاره کردید، نقش شهید مدرس را هم در این باره اشاره کنید ممنون می شوم و اینکه به نظر می رسد محوریت ایشان در این قضیه و مخالفتهایی که با رضا شاه داشته اند، در اینکه به نحوی ناکام
            مانده است، موثر بوده. ممنون می شوم که در این باره هم توضیحاتی بفرمایید.
            آقای موجانی:
            دو موضوع از هم جدا است. اگر اجازه بفرمایید اول درباره کمیته حرمین شریفین صحبت کنم، بعد برمی گردم به مسئله کشتار در کربلا.
            وقتی اتفاق حمله دوم در مقارن تشکیل سلسله پهلوی صورت گرفت، مرحوم مدرس پیشنهادی داده که به لحاظ فکری بسیار خلاقانه است. البته بی انصافی نکنیم، فقط مرحوم مدرس این پیشنهاد را نداده. یک جمعی از نمایندگان آن دوره قانونگذاری مجلس شورای ملی این تصمیم را گرفتند و این ماده را پیشنهاد کردند که ما یک کمیسیونی را برای حرمین شرفین تشکیل دهیم و این کمیسیون چندملیتی باشد و افراد مختلفی در آن دخیل باشند. علتی هم که بروز کرده بود این بود که یک موجی در بین مسلمانان هند به وجود آمد، یک انجمنی به عنوان انجمن خدام کعبه که در هند، آنها اولین تحرک را داشتند، دقیقا مثل حادثه سلمان رشدی که در هند و پاکستان شروع شد و شعله اش مشتعل شد. بعد آنها شروع به مکاتبه کردن و تلگراف زدند، کردند. در
            ایران یک عدهای از عقلای درون مجلس که مدرس هم در جمع آنها بود، وپیشنهاد این کمیسیون را دادند و برای این کمیسیون یک تعریف بین المجالس الاسلامی را درآوردند و شروع به تلگراف زدن برای مجالس مصر، ترکیه و هند کردند. به آن تلگراف ها هم پاسخ داده شد و پیگیریهایی هم صورت گرفت که اسنادش را تصادفاً در آرشیو وزارت خارجه پیدا کردم و مقالهای از آن در آورده بودم. البته در خیلی از سالیان دور، بیست و چند سال پیش، در آغاز فعالیتم. چه اتفاقی در این جا افتاد؟ فقط بحث آغاز نبود. ما باید عنایت داشته باشیم که در آن زمان یک درگیری (درگیری شخصی بین مدرس و رضا شاه نبود) به وجود آمد. ما در آن زمان شاهد یک تقابل ساختاری در فضای سیاست داخلی ایران بودیم. مجلس مشروطه ناتوان از اجرای تکالیفی که بر عهده
            گرفته بود و دولتهای متاثر از شرایطی که جنگ جهانی به وجود آورده بود و بی طرفی ایران نقض شده بود و مرزهای ایران در نوردیده شده بود، یک حالت متزلزلی را داشت و در آن زمان یک نیاز اجتماعی برای برآمدن دولتی توانمند و قادر که متأثر نباشد، بود و این را در شخصیت ها جستجو می کردند.
            کودتای سوم اسفند این فرایند را شکل داد. کودتا در مقابل اساس مشروطیت بود. اینجا تقابل دولت و مجلس مانند آن چیزی که در تاریخ معاصر بارها شاهدش بودیم و هستیم، این تقابل دولت و مجلس در نهایت یک ضایعهای را به وجود آورد که مانع از این شد که مجلس بتواند از آن ظرفیت بین المللی کمیسیون حرمین شریفین که فقط از ایران صدایش برآمد، استفاده کند و دولت برای آن سیاست برای افزایش نقش دیپلماتیک خودش بهره برداری کند. به همین خاطر من خیلی روشن می خواهم عرض کنم که اختلاف داخلی میان نهادهای ساختاری تشکیل دهنده حاکمیت ایران در آن زمان سبب شد که هم دیپلماسی و هم میدان را از دست بدهند. کمیسیون حرمین شرفین نتوانست فعالیت دیپلماتیک خودش را بین مجالس اسلامی به وجود بیاورد و مایه تاسف
            این است که هیچ قدرتی هم نداشتیم تا به عنوان بخشی از دنیای اسلام در تجمیع آن یا به اندازه سهم خودمان در قیاس با آن چیزی که در دوره فتحعلی شاه اتفاق افتاد که بتوانیم مانع تخریب مهمترین بقاع شیعه شویم. این، از این جهت امروز بسیار مهم است که ما درک کنیم که این دو عامل به همدیگر چقدر وابسته هستند و باید به صورت یکسان مورد صیانت و دقت قرار بگیرند و اگر در تقابل هم قرار بگیرند، خسارتش برای ما فاجعه بار هست. هم ظرفیت بین المللی ما را توهین می کند و هم ظرفیت قدرت ژئوپلتیک ما را از ما می گیرد و ما را به یک ایرانی با یک کالبد بی جان تبدیل میکند.
            مصاحبه کننده:
            سوال اول را هم جواب بدهید، ولی چون به اواخر بحثمان نزدیک می شویم، اجمالی بفرمایید تا به سوالات دیگر هم برسیم.
            آقای موجانی:
            آن حادثه در زمان ناصرالدین شاه نبود، اواخر محمد شاه قاجار بود که بخشی از آن به یک حسی که در ایران آن دوره پیش آمده بود، برمی گشت. ما یک پدیده ناشناس داشتیم. دعوایی در کربلا بین اصولی ها و اخباری ها بود و اوج گرفته بود و دولت ایران در آن فضا دور شده بود از قلمرویی که به صورت سنتی، اکثریت جامعه اش ایرانی بودند. حادثه کشتار کربلا توسط نیروی عثمانی ضربه سنگینی را به عاطفه و احساسات ایرانی ها زد و بعد از درون آن یک پدیده ای به وجود آمد که در دوره ناصرالدین شاه خیلی آزاردهنده بود و تا به امروز هم می بینیم، آن جنبش بابی ها، برآمدن باب و دعوت بابیها و جریاناتی که اتفاق افتاد و ادامه دارد. اینجا ناصرالدین شاه هوشمندانه یک سیاستی را در نظر گرفت. رابطه ما با عراق عرب قطع شده بود. حاکمیتی در آنجا نداشتیم.
            ولی ناصرالدین شاه می گفت من به عنوان شاه شیعه بایستی بروم و اماکن شیعه را زیارت کنم و بعد آن را آباد کنم و توسعه دهم. به این ترتیب وقتی این کار را کرد، توسعه داد، این فضا را گسترش داد، ترویج کرد، بازار داد، فرم ایرانی به آن داد، سراها را ساخت و اینها، بعد برای همه آنها سند درآورد. درحقیقت
            به یک جمله و پایان «مالکیت معنوی ایران را بر عراق عرب در شرایطی تثبیت کرد که مالکیت مادی ما از ما سلب شده بود».
            مصاحبه کننده :
            درست است و حقیقت همین طور هست. البته تا به امروز هم ناصرالدین شاه در عتبات شخصیتی دوست داشتنی به حساب می آید. این را می خواهم از شما بپرسم که در چهار دهه اخیر چه گام هایی می شد که درباره بقیع طی شود که نشد؟ چه ظرفیت هایی استفاده نشد؟ و چه مسیرهایی می شد برویم که حتی برای احیای بقیع مثلاً دیپلماسی انجام شود و اساساً نگاه شما به آینده این مکان مقدس چگونه است؟ آیا دورنمای احیای بقیع، تجدید بنای بقیع را نزدیک می بینید یا دور می بینید. دیدگاه شما در اینباره چگونه است؟
            آقای موجانی:
            41 سال است که از زمانی که ما آمدیم و بحث وحدت را بین دنیای اسلام روا، ج دادیم می گذرد و به عنوان یک انقلاب اسلامی ارزشهای اسلامی را بر ارزشها، اصول، ویژگیهای قومی، فرهنگی و ذاتی خودمان رجحان دادیم و آن را مورد صیانت می خواهیم، قرار دهیم. از خودمان سوال کنیم در این ندای وحدت، که هفته وحدت هم بوده، سمینارها و نشست هایی که بیش از سی سال پیاپی برگزار شده، در کدام یک از آنها به مسئله بقیع؛ یعنی همان نقطه ای که گفتیم همه دنیای اسلام در آن اشتراک دارند و در آن یک بخشی از هویت و گذشته خودشان را به ودیعه و امانت گذاشته اند، حرکت کرده باشیم. ما کجا خواستیم که در طی این سالها که در رابطه با وحدت صحبت کردیم و موضوعات مختلفی هم دارد، شما اگر کنفرانس های وحدت و تقریب ما را نگاه کنید، می بینید که هر بار به یک عنوان اختصاص داشته. آیا هیچ وقت به این عنوان نیندیشید یا نباید می اندیشیدیم که بقیع نقطه اتصال ما با همه دنیای اسلام بوده. ما اگر در رابطه با بقیع و میراثی که در بقیع وجود دارد، شخصیتهای بقیع، مزارات بقیع، آدابی که دارد و تاریخ بقیع نشستی را برگزار می کردیم، تصور ما چه چیزی بود. آیا از مصر و شمال آفریقا گرفته تا ترکستان و قفقاز و بالکان از هند و سرزمینهای شرقی ترکستان، افراد به من توجه نمی کردند. چون هر کدام آنها بخشی از خودشان را در آنجا دارند؛ عالمی دارند، شاعری دارند، سیاستمداری دارند، رهبری دارند، فقیهی دارند. من فکر می کنم که متاسفانه ما در طی این سالها، همانطوری که در طی قرون بقیع مظلوم بوده، درک فرهنگی و سیاسی ما در ندای وحدت، غفلت نشان داده نسبت به ارزش و اهمیت و سرمایهای که توشه بزرگ و این جغرافیایی محدود یعنی سرزمین بقیع میتواند برای ما داشته باشد و ما را به همه شعب، عقاید، گرایشها، فرقه ها و مذاهب اسلامی وصل کند.
            مصاحبه کننده :
            انشاءالله که نوعی کار ویژه، توجه و حساسیت نسبت به مسئله بقیع در هم ایران و هم در کشورهای اسلامی شکل بگیرد. ممنون از این گفتوگویی که درباره بقیع با هم داشتیم.
            آقای موجانی :
            تنها نکته ای که به ذهنم می رسد این است که دعا کنیم یک معرفت عمیق و فراگیر نسبت به دانه به دانه شنها و ذرات خاک این تربتهای مطهری که آنجا هست در جمع این یک میلیارد مسلمان بالمناصفه به وجود بیاید و ما بتوانیم از این طریق یک مسیر همگرایی و وحدت و دوری از تعصب، نفرت و خشونت را داشته باشیم. بقیع حافظه جمعی یکایک ماست. اگر بقیع را حفظ کنیم، آداب و سنن ما در اجرای حج یا در اعمال حج معنا پیدا می کند. در رابطه با بقیع هم باید همیشه این را در نظر بگیریم، در مقابل بقیع قبه سبز رنگی وجود دارد که کسی به نظاره نشسته و ما بایستی به گونه ای عمل کنیم که پیامبر اسلام را دل آزرده نکنیم، چه در فعالیتهای خودمان و چه در مسیری که می خواهیم بپیماییم و پیامبر اسلام وقتی دل آزرده نمی شود که ما یک نگاه رحمت را در رابطه با همه ابناء بشر، آنگونه که ایشان بر آن مبعوث و برانگیخته شد و از آن رسالت در روز فتح مکه سخن گفت، در نظر بگیریم.
        </p>
    </article>

</div>